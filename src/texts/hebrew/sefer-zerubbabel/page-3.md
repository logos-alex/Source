---
layout: text-page.njk
title: "ספר זרובבל - פרק ג: נבואת מנחם בן עמיאל, חפצי-בה והמטה"
book: sefer-zerubbabel
pageNumber: 3
source: hebrew
figure: zerubbabel
tags: ["texts", "hebrew", "zerubbabel"]
permalink: /texts/hebrew/sefer-zerubbabel/page-3/
---

ואני זרובבל שאלתי למטטרון [א:למט״ט] שר צבא ה': מה האותות אשר יעשה מנחם בן עמיאל זה? ויאמר אלי: מטה ישועות [יש:מטה ישועה] יתן ה' לחפצי בה אם מנחם בן עמיאל, ונוגה הכוכב הגדול לפניה, וכל הכוכבים ישתוללו ממסלות מלחמותיהם. ותצא חפצי בה אם מנחם בן עמיאל ותהרוג שני מלכים, ושני המלכים גדולי ארץ הם.

ואמת הדבר: לכשיבנה העיר והמקדש לארבע מאות ועשרים שנה יחרב שנייה, ולעשרים שנה לכשיבנה עיר רומי וימליכו בה שבעים מלכים כנגד שבעים אומות. ולכשיחרבו עשרה מלכים, והעשירי יחריב המקדש ויוסר התמיד, ויפוצו עם קדושים ויינתנו לחרב ולבזה ולמהומה. ורבים מהם יפלו בחרבם, ויעזבו תורת ה'.

והמטה אשר יתן ה' לחפצי בה אם מנחם בן עמיאל – מן שקד הוא, גנוז ברקת עיר נפתלי. והוא המטה אשר נתן ה' לאדם ולמשה ולאהרן וליהושע ולדוד המלך. והוא המטה אשר פרח והציץ באהל על יד אהרן. ואליהו בן אלעזר גנז אותו ברקת עיר נפתלי, והיא טבריא, ושם גנזו משיח בן אפרים.
